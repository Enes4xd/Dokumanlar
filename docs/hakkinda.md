# Ahtapot Projesi Hakkında

Ahtapot, Pardus işletim sistemi üzerine açık kaynak kodlu siber güvenlik yazılımlarının bileşenler şeklinde entegre edildiği, çok sayıda sistemin tek bir merkezden yönetilebildiği, katmanlı bileşenlerle derinlemesine siber güvenlik çözümü oluşturmayı hedefleyen bir projedir. 

Bu proje sayesinde:

* Kamu kurumları ve askeri kurumların siber güvenlik çözümlerine olan ihtiyaçları karşılanabilecektir.
* Bilgi sistemlerinde birbirine entegre bileşenlerle derinlemesine ve 360 derece güvenlik çözümleri üretilebilecektir.
* Güvenlik cihazlarında temel işletim sistemi olarak PARDUS kullanılması sağlanacaktır.
* Kaynak kodların incelemeye açık olmayan kapalı ürünler yerine her fonksiyonunun denetlenebileceği açık kaynak çözümlerle daha "güvenilebilir" siber güvenlik önlemleri alınabilecektir.
* Gerektiğinde yerli insan gücü ile destek ve danışmanlık hizmetleri verilebilecektir.
* Uygun açık kaynak kodlu yazılımların yetenekleri entegre edilerek siber güvenlik alanında daha katma değerli çözümler elde edilebileceği görülecektir.
* Sistemlerde gösterge niteliğindeki gidişatın sürekli ve otomatik olarak gözlemlenmesi, olağan dışı aktivitelerin farkına varılması, analiz edilmesi ve önlemler üretilmesi mümkün olacaktır.
* Ağdaki birçok sunucu ve güvenlik bileşeni tarafından üretilen milyonlarca satır günlük kayıtlarının (log) toplanması, imzalanması, ilişkilendirilmesi ve anlamlandırılabilmesi sağlanacaktır.
* Merkezi kurulum ve yönetim yoluyla daha az insan gücüyle daha kolay ve sağlam güvenlik önlemleri alınabilecektir.

Yerli bir işletim sistemi çözümü olan Pardus üzerinde geliştirilmekte olan bu projenin en önemli çıktılarından biri de hiç şüphesiz Türkçe dokümantasyon olacaktır. Hazırlanacak kurulum, yönetim ve yapılandırma şablonları ile sistemi kullanmak isteyen herkesin tüm bileşenleri rahatça kullanabilmesi ve yönetebilmesi planlanmaktadır. Böylece ülke siber güvenliği için çok önemli bir eksik de giderilmiş olacaktır.
